Quadro normativo e considerazioni a carattere generale
======================================================

Dall'analisi della normativa in materia di identità digitale non è emerso alcun
elemento ostativo al rilascio di SPID ai minori.

Con particolare riferimento alla normativa vigente in tema di protezione dei
dati personali, è essenziale rapportare le presenti Linee guida operative *in
primis* al Regolamento (UE) 2016/679 recante il Regolamento Generale sulla
Protezione dei Dati (di seguito RGPD).

Il Considerando 38 del RGPD stabilisce quanto segue:

.. epigraph::

   "I minori meritano una specifica protezione relativamente ai loro dati
   personali, in quanto possono essere meno consapevoli dei rischi, delle
   conseguenze e delle misure di salvaguardia interessate nonché dei loro
   diritti in relazione al trattamento dei dati personali. Tale specifica
   protezione dovrebbe, in particolare, riguardare l'utilizzo dei dati personali
   dei minori a fini di marketing o di creazione di profili di personalità o di
   utente e la raccolta di dati personali relativi ai minori all'atto
   dell'utilizzo di servizi forniti direttamente a un minore. Il consenso del
   titolare della responsabilità genitoriale non dovrebbe essere necessario nel
   quadro dei servizi di prevenzione o di consulenza forniti direttamente a un
   minore".

L'articolo 8 del medesimo Regolamento, con riferimento al trattamento dei dati
personali del minore in relazione ai servizi della società dell'informazione,
chiarisce che il trattamento effettuato sulla base del consenso del minore è
lecito

.. epigraph::

   "[...] ove il minore abbia almeno 16 anni. Ove il minore abbia un'età
   inferiore ai 16 anni, tale trattamento è lecito soltanto se e nella misura in
   cui tale consenso è prestato o autorizzato dal titolare della responsabilità
   genitoriale. Gli Stati membri possono stabilire per legge un'età inferiore a
   tali fini purché non inferiore ai 13 anni.

   1. Il titolare del trattamento si adopera in ogni modo ragionevole per
   verificare in tali casi che il consenso sia prestato o autorizzato dal titolare
   della responsabilità genitoriale sul minore, in considerazione delle tecnologie
   disponibili. [...]".

Il legislatore italiano, mediante il decreto legislativo 10 agosto 2018, n.
101, ha introdotto nel decreto legislativo 30 giugno 2003, n. 196 recante
"Codice in materia di protezione dei dati personali" l'articolo 2-quinquies
rubricato "Consenso del minore in relazione ai servizi della società
dell'informazione". In virtù di tale disposizione

.. epigraph::

   "[...] il minore che ha compiuto i quattordici anni può esprimere il consenso
   al trattamento dei propri dati personali in relazione all'offerta diretta di
   servizi della società dell'informazione. Con riguardo a tali servizi, il
   trattamento dei dati personali del minore di età inferiore a quattordici
   anni, fondato sull'articolo 6, paragrafo 1, lettera a), del Regolamento, è
   lecito a condizione che sia prestato da chi esercita la responsabilità
   genitoriale.

   1. In relazione all'offerta diretta ai minori dei servizi di cui al comma 1,
   il titolare del trattamento redige con linguaggio particolarmente chiaro e
   semplice, conciso ed esaustivo, facilmente accessibile e comprensibile dal
   minore, al fine di rendere significativo il consenso prestato da
   quest'ultimo, le informazioni e le comunicazioni relative al trattamento che
   lo riguardi."

Il primo comma dell'articolo 320 del codice civile dispone che

.. epigraph::

   "I genitori congiuntamente, o quello che esercita in via esclusiva la
   responsabilità genitoriale, rappresentano i figli nati e nascituri, fino alla
   maggiore età o all'emancipazione, in tutti gli atti civili e ne amministrano
   i beni. Gli atti di ordinaria amministrazione, esclusi i contratti con i
   quali si concedono o si acquistano diritti personali di godimento, possono
   essere compiuti disgiuntamente da ciascun genitore.

   Si applicano, in caso di disaccordo o di esercizio difforme dalle decisioni
   concordate, le disposizioni dell'articolo 316. […]".

Ai sensi dell'articolo 1425 del codice civile, il contratto concluso da un
minore, privo in quanto tale – almeno ordinariamente - della capacità di agire,
è annullabile fatta salva l'ipotesi in cui, ex articolo 1426 del codice civile,
il minore abbia occultato, con raggiri, la propria età.

In considerazione di quanto sopra e, più in generale, della normativa vigente
con riferimento alla sfera giuridica del minore, per l'accesso ai servizi in
rete da parte del minore occorre valutare l'età del minore e la tipologia del
servizio richiesto, al fine di stabilire se sia necessario l'intervento,
eventualmente congiunto, dei genitori.

Sino alla verifica del consenso prestato dal genitore, il fornitore dei servizi
in rete non tratta i dati personali del minore.

.. forum_italia::
   :topic_id: 23773
   :scope: document
